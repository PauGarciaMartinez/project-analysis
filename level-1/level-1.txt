Introducció al problema:

El client és una llibreria de barri, amb un amo que ha decidit fer un canvi generacional i posar el seu nét com a nou gestor del local. El jove té algunes idees sobre l'adaptació de la llibreria als nous temps, i té molt clar que si vol que el negoci sobrevisqui ha d'obrir una pàgina web amb botiga online. D'aquesta manera, ha contactat amb algunes consultores tecnològiques i ha demanat pressupostos per crear una pàgina web funcional, atractiva i ben posicionada. 

Explicació del servei:

Una vegada sabudes les necessitats del client, hem decidit fer una proposta integral, tot i que ara només ens fixarem en la vessant de les funcionalitats i característiques que ofereix a l'usuari. Primer de tot, consta d'una homepage amb una capçalera que inclou el logotip, el nom de la llibreria i una barra de cerca de productes gran i visible; un menú de navegació lateral que ens condueix a les diferents seccions (catàleg, botiga, blog i contacte); una secció principal on es mostren les novetats editorials, les recomanacions i els últims llibres que s'han ressenyat; i un peu de pàgina en què es mostra un petit mapa i algunes dades de política de privacitat i entrega. Els llibres estan classificats per etiquetes i categories referents al gènere, a l'autor, al preu, etc. També ofereixen una descripció i cinc estrelles de valoració, juntament amb les diverses ressenyes que els clients hagin pogut deixar.

Extra:

Tot i la voluntat de portar el negoci a l'entorn web per poder seguir sent competitius, el nou amo té molt clar que ja hi ha altres gegants al sector editorial que cada vegada més estan monopolitzant el mercat. Sent així, a Barcelona les principals companyies rivals serien La Casa del Libro i La Central, tot i que també podríem incloure grans distribuidores com Amazon Books. Centrant-nos en les dues primeres, més o menys ofereixen les mateixes funcionalitats, si bé La Central disposa de blog i d'un apartat interessant d'acadèmia, on imparteix cursos d'escriptura. Per la seva banda, una de les característiques més interessants de La Casa del Libro és el seu recomanador de llibres segons l'historial d'obres que has visitat. Tot i així, la interfície d'aquesta pàgina és poc clara i visualment estressant. Una de les maneres en què ens diferenciem de la competència és en oferir el component de la proximitat, ja que la nostra web ofereix un servei de club de lectura online, via telemàtica, amb una sala virtual en què es comenten i analitzen obres cada setmana. 